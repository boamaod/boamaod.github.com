<?xml version="1.0" encoding="utf-8"?>
<feed xmlns="http://www.w3.org/2005/Atom">

  <title><![CDATA[Category: e-hääletus | Märdi transparentsiblogi]]></title>
  <link href="http://boamaod.github.com/blog/categories/e-haaletus/atom.xml" rel="self"/>
  <link href="http://boamaod.github.com/"/>
  <updated>2015-04-01T00:27:14+03:00</updated>
  <id>http://boamaod.github.com/</id>
  <author>
    <name><![CDATA[Märt Põder]]></name>
    <email><![CDATA[boamaod@gmail.com]]></email>
  </author>
  <generator uri="http://octopress.org/">Octopress</generator>

  
  <entry>
    <title type="html"><![CDATA[Vaadeldamatu e-hääletus pole usaldusväärne]]></title>
    <link href="http://boamaod.github.com/blog/2015/03/30/rohkem-kryptot-v2hem-usaldust/"/>
    <updated>2015-03-30T06:03:00+03:00</updated>
    <id>http://boamaod.github.com/blog/2015/03/30/rohkem-kryptot-v2hem-usaldust</id>
    <content type="html"><![CDATA[<p>Kuigi kodu- ja välismaised eksperdid on teinud valimiskomisjonile korduvalt ettepaneku parandada e-hääletuse süsteemi krüptograafia vahenditega, on neid järjekindlalt eiratud. Kui ei leidu poliitilist valmisolekut viia järgneva kahe valimistevaba aasta jooksul e-hääletus vastavusse tänapäevaste demokraatlike valimiste standarditega, siis võib ajaloos kõige esimese üleriigilise e-hääletuse läbiviija tiitel jäädagi meie e-riigi ainsaks saavutuseks.</p>

<!-- more -->


<p>Ükski ettepanekutest e-valimiste usaldusväärsuse parandamiseks pole olnud tungivam kui viia e-hääletus vastavusse &ldquo;otsast lõpuni kontrollitavuse&rdquo; (<em>end-to-end verifiability</em>) nõuetega. Resoluutseima neist leiab ilmselt OSCE 2011. aasta Riigikogu valimiste vaatlusmissiooni raportist, kus pannakse ette, et loodaks &ldquo;avatud ja osapooli kaasav töörühm, et kaaluda kontrollitavust võimaldava internetihääletuse skeemi või samaväärselt usaldusväärse mehhanismi kasutuselevõtmist, mille abil saaks valija veenduda ega tema häält pahavara abil muudetud ei ole&rdquo;. <A HREF="#viited"><sup>[1]</sup></A></p>

<p>Kuigi Andres Herkel kinnitas 2012. aastal Riigikogus põhiseaduskomisjoni nimel e-hääletusega seotud seadusemuudatusi tutvustades, et viidatud OSCE raportist &ldquo;arvestati peaaegu kõike, mis puudutas elektroonilist hääletust&rdquo; <A HREF="#viited"><sup>[2]</sup></A>, pole seda siiski tehtud.</p>

<p>Seadusega võimaldatud &ldquo;elektroonilise hääle kontroll&rdquo; <A HREF="#viited"><sup>[3]</sup></A> sarnaneb OSCE poolt soovitatud valimiste usaldusväärsuse tagamise mehhanismile üksnes nime poolest.</p>

<h2>Otsast lõpuni kontrollitavus</h2>


<p>Otsast lõpuni kontrollitavus on kontseptsioon, mille abil püütakse kirjeldada ning tagada digikeskkonnas läbiviidava hääletuse vaadeldavus ligilähedaselt samasugusel määral, nagu oleme harjunud kontrollima sedelite ja valimiskastidega valimisi. Selle eesmärk on määratleda põhiseadusega ette nähtud demokraatlike valimiste nõuded digikeskkonna jaoks sobival abstraktsioonitasemel.</p>

<p>Üksiku valija jaoks on oluline individuaalne kontrollitavus. See tähendab, et iga valija peab saama veenduda, et tema hääl edastati, salvestati ja loeti valimistel kokku õigesti. Universaalne kontrollitavus seevastu tähendab, et iga valimiste vaatleja peab saama veenduda, et kõik salvestatud hääled on arvesse võetud, üleliigseid hääli pole lisatud ning hääled on korrektselt kokku loetud.</p>

<p>Otsast lõpuni kontrollitavus on loodud ületama e-hääletuse põhimõttelist probleemi sellega, et meil pole võimalik näha, mis toimub hääletuse läbiviimise eest vastutava arvutisüsteemi sees, ja niimoodi veenduda, et hääletust viiakse läbi korrektselt. Sedelite-kastide abil läbiviidavate valimiste puhul on meil kõigil aga see võimalus olemas.</p>

<h2>Põhimõtteline vaadeldavuse dilemma</h2>


<p>Oleme harjunud tagama hääle salajasust, märkides oma valiku sedelile valimiskabiini privaatsuses ja murdes seejärel sedeli kokku — ning pärast valimiskasti laskmist on valija ja tema hääle seos kõrvalseisja jaoks praktiliselt tuvastamatu.</p>

<p>Seejuures saame jälgida nii iseenda kui teiste sedelite valimiskasti laskmist, sedelitega täidetud valimiskastide kokkukogumist, sedelite väljavõtmist ning lõpuks sedelitele märgitud häälte kokkulugemist. See annab meile robustse ja arusaadava kindluse, et hääletus viidi läbi korrektselt.</p>

<p>Arvutisüsteemide sees tiksuvate bittide-baitide vaadeldamatuse probleemi lahenduseks on teadlased pakkunud välja eri krüptograafilisi lahendusi, mille abil saame tagada häälte individuaalse ja universaalse kontrollitavuse.</p>

<p>Kui sedelite-kastide puhul tagab kindluse protsessi lihtsus ja jälgitavus, siis e-hääletuse puhul annavad krüptograafilised lahendused meile kindluse, mis põhineb hoopis matemaatilisel tõestusel.</p>

<h2>Krüptograafiliselt tagatud usaldus</h2>


<p>Kuigi see pole sama, mis jälgida sedelite liikumist oma silmaga, on otsast lõpuni matemaatiliselt kontrollitav krüptograafiline jälg sedeli teekonnast siiski parem valimiste korrektsuse tagatis kui arvutisüsteemi käitava “itimehe” ausõna.</p>

<p>Arvutisüsteemid on oma keerukuse tõttu alati haavatavad. Iga süsteem on täpselt nii turvaline, kui turvaline on selle nõrgim bitt. Sageli on aga suurim turvarisk hoopis süsteemi käitav inimene. Seetõttu pole väga ratsionaalne usaldada kolmandik kõigist üleriigiliselt antavatest häältest pimesi ühe kompromiteeritava institutsiooni kätte.</p>

<p>Krüptograafia võimaldab sellised riskid hajutada ning tagada usaldusväärsuse isegi osaliselt kompromiteeritud süsteemis.</p>

<p>On püütud argumenteerida, et digikeskkonnas hääletamisel peaksime üldse loobuma valimiste vaatlemisest isiklikult ning hakkama usaldama audiitoreid, kes meile kinnitaks, et kõik arvutite sisemuses toimunu oli korrektne.</p>

<p>Kergekäeline loobumine vaadeldavusest pole aga põhjendatud, sest valijatel on selle järgi harjumuspärane ja õigustatud ootus. Tegelikult pole ka audiitoril ilma kirjeldatud krüptograafiliste lahendusteta võimalust saada usaldusväärset kinnitust arvutisüsteemi sisemuses toimuva protsessi korrektsuse kohta.</p>

<p>Seetõttu on e-hääletusega tegelevate teadlaste enamuse veendumus, et otsast lõpuni kontrollitavust pakkuvad krüptograafilised lahendused on ainus viis, kuidas tagada hääletuse usaldusväärsus digikeskkonnas toomata ohvriks põhiseaduslikke printsiipe nagu valimiste ühetaolisus või hääle salajasus.</p>

<h2>Raskused lubaduste täitmisega</h2>


<p>Kuigi ka Eesti e-hääletuse süsteemis kasutatakse episoodiliselt krüptograafia vahendeid, pole tehtud pingutusi otsast lõpuni kontrollitavuse tagamiseks.</p>

<p>Kasutusele võetud lahendus hääle kontrollimiseks ei vasta individuaalse kontrollitavuse kriteeriumile, sest võimaldab valijal häält kontrollida ainult piiratud aja jooksul ega anna seega võimalust veenduda, et hääl õigel kujul ka lugemisele läks. Ka pole tehtud midagi universaalse kontrollitavuse tagamiseks.</p>

<p>Ometi näib Riigikogu arvavat, et on kinnitanud e-hääletuse täiendused, mis viivad meie süsteemi vastavusse OSCE soovitustega. Ka Euroopa Nõukogu e-hääletuse standardite töörühma koosolekute protokollidest leiab täitmata lubaduse, et Eesti võtab otsast lõpuni kontrollitava e-hääletuse süsteemi Norra eeskujul kasutusele juba 2013. aasta KOV valimistel. <A HREF="#viited"><sup>[4]</sup></A></p>

<h2>Osaline lahendus on puudulik</h2>


<p>Kui heita pilk OSCE käesoleva aasta Riigikogu valimiste esialgsesse raportisse <A HREF="#viited"><sup>[5]</sup></A>, siis leiab sealt osutuse, et e-hääle kontrollimise sisseviimine &ldquo;vastab osaliselt&rdquo; (<em>partially address</em>) soovitusele otsast lõpuni kontrollitavuse kohta.</p>

<p>Kuna jutt on aga mehhanismist, mille eesmärk on tagada kontrollitavus sõna otseses mõttes &ldquo;otsast lõpuni&rdquo;, st kogu hääletussüseemi ulatuses tervikuna, siis tähendab mistahes osaline lahendus siin tegelikult läbikukkumist.</p>

<p>Kui demokraatlike valimiste põhimõtete kaitsmine krüptograafia vahenditega kõlab liiga abstraktselt, siis võib ette kujutamisel olla abi võrdlusest linnamüüriga.</p>

<p>Poolik linnamüür ei kaitse linna soovimatute sissetungijate eest. Osaliselt valmis linnamüür ei ole päriselt linnamüür, vaid saab selleks alles siis, kui ümbritseb kogu linna ja on varustatud suletavate väravatega.</p>

<p>Ka põhiseaduses sätestatud nõudmised demokraatlikele valimistele on kas täidetud või mitte, vahepealset varianti pole.</p>

<h2>Otsustajad ei valda teemat</h2>


<p>Soovitus kasutada e-hääletuse kontrollitavuse tagamiseks sellisel tasemel krüptograafiat pole tegelikult uus. Suund otsast lõpuni kontrollitavale süsteemile soovitati võtta juba ühes e-hääletuse lähteuuringutest, mis telliti Tartu Ülikooli teadlastelt 2001. aastal. <A HREF="#viited"><sup>[6]</sup></A></p>

<p>Pole head selgitust, miks on eiratud nii seda kui ka paljusid teisi soovitusi, mida on e-hääletuse parandamiseks välja käinud nii meie oma teadlased kui ka Euroopa Nõukogu e-hääletuse standardite töörühma eksperdid.</p>

<p>Mind ei üllata seejuures, et Riigikogu liikmed ei saa aru, mis on e-hääletusega seotud küsimuste tegelik sisu, sest tegu on kahe väga erineva valdkonna piiril oleva uurimisalaga, mille teaduslik käsitlemine eeldab pädevust nii riigiõiguse kui tehnoloogia põhimõtteliste küsimuste alal.</p>

<p>Samas on täiesti vastuvõetamatu, et rohkem kui kümne aasta jooksul pole suudetud luua valimiskomisjoni juurde laiapõhjalist töörühma, suudaks arutada e-hääletuse küsimused piisaval teoreetilisel tasemel sisuliselt läbi ning teha nende sisu selgeks ka Riigikogule, selle komisjonidele, aga ka üldsusele, kes e-hääletuse küsimuses jätkuvalt lõhestunud on.</p>

<p>Kui niivõrd ulatuslike valimissüsteemi uuendustega nagu üldise e-hääletuse võimaldamine ei kaasne avalikkusele mõistetavat debatti ja sellest lähtuvat tahet uuendusi usaldada, siis on need määratud läbikukkumisele.</p>

<h2>Ikka kindlalt edasi</h2>


<p>Ilmselge märk probleemidest vaatab vastu juba OSCE 2007. aasta Riigikogu valimiste raportist:</p>

<p>&ldquo;Kui /—/ käesolevas raportis esiletõstetud tõsistele probleemidele ei leita toimivat lahendust, tuleks võimudel tõsiselt kaaluda, kas e-hääletus üldse peaks olema laialdaselt kättesaadav hääletusmeetod või kas ei peaks seda hoopis kasutatama piiratud alustel või üldse mitte kasutama.&rdquo; <A HREF="#viited"><sup>[7]</sup></A></p>

<p>Samasugust soovitust korrati 2014. aastal ka seni ainsas meie e-hääletuse süsteemi kohta tehtud sõltumatus teadusekspertiisis.</p>

<p>Michigani Ülikooli professor J Alex Haldermani juhitud rahvusvaheline töörühm soovitab lisaks konkreetse e-hääletuse süsteemi käitamise lõpetamisele võtta eeskuju Norra e-hääletusest, mille puhul on juba alates selle käivitamisest 2008. aastal võetud suund otsast lõpuni kontrollitavuse nõuete tagamisele. <A HREF="#viited"><sup>[8]</sup></A></p>

<p>Suutmatus võtta kuulda teadusringkondade kriitikat jõudis oma absurdsuse tipuni, kui arutellu sekkus peaminister Taavi Rõivas, kes seadis valitsuse pressikonverentsil raporti usaldusväärsuse kahtluse alla põhjendusega, et ta olla teadlasi kuugeldanud ning keegi neist olla Facebookis sõber ühe Keskerakonna poliitikuga:</p>

<p>&ldquo;Nii Eesti oma eksperdid kui OSCE ametlikud vaatlusmissioonid on korduvalt kinnitanud e-valimiste turvalisust. /—/ Kõik need eksperdid, kes on tõsiseltvõetavad, on Eesti e-valimisi turvaliseks hinnanud. /—/ Need konkreetsed inimesed pole suutnud tuua välja ühtegi meile uudset fakti. /—/ Eesti inimesed usaldavad e-valimisi. Ja on ka põhjust.&rdquo; <A HREF="#viited"><sup>[9]</sup></A></p>

<h2>Valed ja endapettus</h2>


<p>Peaminister esiteks valetab siin otseselt OSCE vaatlusmissioonide raportite kohta, et need on meie e-hääletamise hinnanud turvaliseks, aga mõtleb teiseks kohapeal välja ka need tõsiseltvõetavad väliseksperdid, kes meie e-hääletamist auditeerinud on, sest tegelikult on siiani rahvusvaheliste ekspertide poolt auditeerimata isegi e-hääletuse lähtekood.</p>

<p>Kui on tõsi Rõivase väide, et raportis ei toodud välja ühtegi uut fakti, siis tekib küsimus, miks pole peaministrile nii hästi teada olevate puuduste kõrvaldamiseks midagi ette võetud.</p>

<p>Haldermani töörühma raport on siiani ainus sõltumatu uuring Eesti e-hääletamise süsteemi kohta. See on avaldatud mainekas eelretsenseeritavas teadusajakirjas ja on siiani ümber lükkamata. Raportit on tutvustatud nii valdkonna teadlaste kui ka häkkerite konverentsidel, kus see on saanud ainult positiivset tagasisidet.</p>

<p>Selline kriitika meie e-hääletuse suunal on tegelikult valdkonda uurivate teadlaste uurimistöödes valdav, kuigi enamasti esitatakse seda äärmise delikaatsusega. <A HREF="#viited"><sup>[10]</sup></A> Meie e-hääletust ei peeta seejuures eeskujuks ei tehnoloogilises ega ka õiguslikus mõttes, vaid pigem nähakse selles hulljulget sotsiaalset eksperimenti, mida on võimalik läbi viia vaid endise Nõukogude Liidu riigis, mis pole veel oma demokraatlikke instinkte suutnud taastada.</p>

<p>Kuigi armastame oma e-riigiga välismaal uhkeldamas käia, siis tasuks meie esindajatel tõsiselt järele mõelda, kas ei kiida e-hääletamise asjatundjad meid pigem viisakusest kui püüdlikke idioote, kelle kohta on teada, et nad rohkemaks suutelised polegi.</p>

<P><a href="https://en.wikipedia.org/wiki/My_Sister,_My_Sitter"><img style="float: center; margin: 0 0 0 0;" src="http://boamaod.github.com/images/cryptobarn.png" alt="Marge uhkeldamas Homeriga taasavatud Springfield Squidport'is. Rohkem krüptot saab poest nende selja taga." title="Marge uhkeldamas Homeriga taasavatud Springfield Squidport'is. Rohkem krüptot saab poest nende selja taga."></a></P>




<h2 id="viited">Viited</h2>


<p>[1] <a href="http://www.osce.org/odihr/77557">http://www.osce.org/odihr/77557</a><br>
[2] <a href="http://www.riigikogu.ee/?op=steno&amp;stcommand=stenogramm&amp;date=1336460700#pk10289">http://www.riigikogu.ee/?op=steno&amp;stcommand=stenogramm&amp;date=1336460700#pk10289</a><br>
[3] <a href="https://www.riigiteataja.ee/akt/1045561?leiaKehtiv#para48b6">https://www.riigiteataja.ee/akt/1045561?leiaKehtiv#para48b6</a><br>
[4] <a href="http://www.coe.int/t/DEMOCRACY/ELECTORAL-ASSISTANCE/themes/evoting/2013ARDITA.pdf">http://www.coe.int/t/DEMOCRACY/ELECTORAL-ASSISTANCE/themes/evoting/2013ARDITA.pdf</a> lk 18<br>
[5] <a href="http://www.osce.org/odihr/elections/estonia/139566">http://www.osce.org/odihr/elections/estonia/139566</a><br>
[6] <a href="http://www.vvk.ee/public/dok/lipmaamyrk.pdf">http://www.vvk.ee/public/dok/lipmaamyrk.pdf</a> lk 14jj<br>
[7] <a href="http://www.osce.org/odihr/elections/estonia/25925">http://www.osce.org/odihr/elections/estonia/25925</a><br>
[8] <a href="https://estoniaevoting.org/findings/paper/">https://estoniaevoting.org/findings/paper/</a><br>
[9] <a href="http://meediaveeb.valitsus.ee/show.php?path=/2014/pressikonverents-2014-05-15-rnd11069.f4v">http://meediaveeb.valitsus.ee/show.php?path=/2014/pressikonverents-2014-05-15-rnd11069.f4v</a> al 28:55<br>
[10] <a href="http://www.ifes.org/Content/Publications/News-in-Brief/2012/June/~/media/B7FB434187E943C18F4D4992A4EF75DA.pdf">http://www.ifes.org/Content/Publications/News-in-Brief/2012/June/~/media/B7FB434187E943C18F4D4992A4EF75DA.pdf</a> lk 142 (150)<br></p>
]]></content>
  </entry>
  
  <entry>
    <title type="html"><![CDATA[Kuidas ma e-valimisi otsast natuke häkkisin]]></title>
    <link href="http://boamaod.github.com/blog/2015/03/02/minu-evalimised/"/>
    <updated>2015-03-02T06:15:00+02:00</updated>
    <id>http://boamaod.github.com/blog/2015/03/02/minu-evalimised</id>
    <content type="html"><![CDATA[<p>Enamik valijatest ei adu ilmselt üldse, kuidas e-hääletamine tehniliselt korraldatud on, suurem jagu 176 491 valijast on lihtsalt valijarakenduse usaldavad kliendid. Kuna valijarakendus e-sedeli rikkumist ei võimalda, siis on selline tegevus pigem väheste nutikamate privileeg. Miks ma 2015. aasta Riigikogu valimistel seda privileegi kasutada otsustasin? Kohe seletan.</p>

<!-- more -->


<p>Iseenesest on sedeli rikkumine täiesti ratsionaalne valijakäitumine. Kui demokraatiamasin ei genereeri nimekirjadesse ühtegi valijale sobivat kandidaati, siis saab sellest märku anda sedelit rikkudes. Isegi kui tahta sedeli rikkumist mingil moralistikul kaalutlusel keelata, siis ei oleks seda praegu kuidagi võimalik teha, sest sellega kaasneks omakorda hääle salajasuse põhimõtte tühistamine.</p>

<p>E-sedelit on Eesti e-valimiste ajaloos varem sihipäraselt rikutud ainult üks kord ja see oli 2013. aasta KOV valimistel. Võrdluseks, pabersedelitega sektsioonis on olnud rikkujaid alati mitmeid tuhandeid. Seekordsetel valimistel olin mina esialgse info põhjal ainus e-sedeli rikkuja.</p>

<p>Kuigi valijarakendus ei näe sedeli rikkumise võimalust ette, siiski on see sisse kirjutatud nii valimisseadusse kui ka e-hääletamise tehnilisse protokolli. Kas see paneb tavapärase jaoskonnas hääletaja ja e-hääletaja nii ebavõrdsesse olukorda, et see võib mõjutada ka valimistulemust, on eraldi küsimus, aga kahtlemata näitab kohati umbes 5000-kordne vahe, et see on üks tähelepanuväärseid tunnuseid, mis e-hääletamist pabervalimistest eristab.</p>

<h2>Sedeli rikkumise põhjused</h2>


<p>Esimene põhjus e-sedeli rikkumiseks oligi näidata, et niisugune piirang valijarakenduses on kui mitte ebaõiglane, siis vähemasti problemaatiline. Miks eeldatakse, et ma ei taha sedeli rikkumise võimalust kasutada, ja mis õigusega piiratakse mu vabadust oma tahet väljendada?</p>

<p>Teine põhjus oli sobiva kandidaadi puudumine. Ma olen vaadetelt midagi krüptoanarhisti ja telekommunisti vahepealset, lisaks piraadiliikumise aktivist. Ma oleks oodanud, et pärast Snowdeni mastaapseid paljastusi Interneti lausjälgimise kohta võtavad privaatsuse teemad oma programmidesse vähemasti mõned parlamendivälised jõud, aga programme lugedes leidsin selle põgusalt üksnes Reformierakonna programmis. Reformierakond lubas aga sama soojaga tugevdada võitlust piraatlusega Internetis, mis olevat nende jaoks ühtlasi rahvusliku julgeoleku küsimus. Vabandust, aga see ei ole usutav kombinatsioon!</p>

<p>Sotsiaaldemokraadid, kes püüavad end sageli näidata inimõiguste eestkõnelejatena, olid privaatsuse teema üldse unustanud. Rääkimata sellest, et Mikser on erakonna esimehena kinnitanud, et tema küll ei näe mingit põhjust anda poliitilist varjupaika ulatuslikud inimõiguste rikkumised paljastanud Snowdenile. Piinlik.</p>

<p>Oleksin küll võinud anda hääle mõnele sõbrale või tuttavale, et mul oleks pärast valimisi mugav kellelegi helistada ja muret kurta, aga see pole minu arusaam sellest, kuidas poliitika peaks avatumaks muutuma ja pakkuma kodanikele võimalusi sisukamaks osalemiseks.</p>

<h2>Julge pöördprojekteerija rind on rasvane</h2>


<p>Niisiis, paar tundi enne e-hääletuse lõppu jõudsin otsusele. Võtsin ette valijarakenduse, panin selle käima silumisrežiimis ning hakkasin uurima, mida selle rakendusega teha annab. Panin rakenduse õigetel hetkedel pausile, uurisin mälupilti ja vaatasin, mis juhtub, kui laivis muudatusi teha. Võtsin häki edukuse peamiseks indikaatoriks, missugune on hääle kontrollimise rakenduse tagasiside mu tehtud muutustele valijarakenduse mälupildis. Tunnikese pusimise järel saingi tulemuseks veateate: &ldquo;Valiku tuvastamine krüptogrammist ebaõnnestus.&rdquo;</p>

<P><a href="https://twitter.com/trtram/status/570625243527716864"><img style="float: center; margin: 0 0 0 0;" src="http://boamaod.github.com/images/kryptogramm.jpg" alt="Valiku tuvastamine krüptogrammist ebaõnnestus." title="Valiku tuvastamine krüptogrammist ebaõnnestus."></a></P>


<p>Tasub panna tähele, et valijarakendus on masinkoodis rakendus, millega ei panda kaasa ei lähtekoodi ega silumisinfot. See tähendab, et minusugune filosoofiadoktorandist pühapäevahäkker suutis seda töödelda ainult musta kasti meetodil, ja polnud ühtegi mõistlikku viisi veenduda, mida mu muudatused mälupildis tegelikult teevad, sh mida täpselt peaks mu jaoks tähendama konkreetne veateade. Liiati ei suutnud ma seda veateadet leida valimiskomisjoni lehel avaldatud dokumentatsioonist.</p>

<p>Kui ma paar minutit enne e-hääletuse lõppu käega lõin, olin üpriski segaduses. Kuigi mul oli lootust, et sain poolhuupi pusimise läbi sedeli rikutud ning see jõudis niisugusena ka valimisserverisse, võisin siiski olla teinud valijarakenduse või hääle kontrollimise rakenduse katki mistahes muul viisil. Hindasin, et õnnestumise tõenäosuseks umbakudu 0,5 — ma polnud ka üle 15 aasta sellistlaadi binaarkoodi-häkkimisega tegelenud. Postitasin seetõttu Twitterisse oma soorituse kohta paar pilti ja küsimuse: &ldquo;<a href="https://twitter.com/trtram/status/570625243527716864">Kui mu e-hääl on rikutud, kas ma saan siis valimispäeval uuesti hääletada?</a>&rdquo;</p>

<p>Rahvahariduse mõttes mainin, et valimispäeval oma e-häält üle hääletada ei saa, olgu e-hääl rikutud või rikkumata. See on tõsi, jätke see endale meelde! See on üks asi, mida valimiskomisjon pole miskipärast 2005. aastast kuni tänapäevani suutnud valijatele selgeks teha. Aga see selleks.</p>

<h2>Schrödingeri hääl</h2>


<p>Minu kimbatuse peale oma hääletustulemusega pakkus mulle Facebookis operatiivselt abi e-hääletamise komisjoni esimees Tarvi Martens, kes postitas mu seinale <a href="https://www.facebook.com/boamaod/posts/10200232765738066?comment_id=10200237314131773&offset=0&total_comments=53&pnref=story">viimase minult tulnud e-sedeli kellaaja 17:58:25</a> ja kinnitas seejuures, et sedeli kehtivuse saab tuvastada alles kokkulugemisel.</p>

<p>Meest sõnast, härga sarvist! Lootuses saada lahendus oma isiklikule Schrödingeri hääle probleemile orgunnisin end kohale e-hääletuse tulemuste kindlakstegemise üritusele Riigikogu konverentsisaalis.</p>

<p><iframe width="480" height="270" src="https://www.youtube.com/embed/My2lMtOvjp4?rel=0" frameborder="0" allowfullscreen></iframe>
</p>


<p>Ma ei hakka pikalt kirjeldama seda vaatepilti, kuidas Riigikogu konverentsisaal on tuubil täis võõramaa valimisvaatlejaid, kes kõik, klapid peas, kuulavad pühendunult tõlget sellest, kuidas Tarvi Martens peaasjalikult loeb ette terminalis antavaid käske, ja on õnnelikud, et saavad olla osa sellest maailmas unikaalsest müsteeriumist, mis ainult sel õhtul ja ainult meie eksootilises väikeriigis toimumas on. Muide, see pole mingi varjutatud kriitika, see oligi huvitav kogemus ja valimismasinate opereerimine oli igati asjatundlik. Ainuke asi, et raske on pidada toimunut valimiste sisuliseks vaatlemiseks, mis peaks meile erapooletuid ja õiglasi valimistulemusi tagama. Aga vabandust, ma kaldusin jälle kõrvale.</p>

<p>Igatahes sellelt ürituselt ma oma tõenäosusprobleemile lõplikku lahendust ei saanud. Sain protsessi käigus teada, et lõpuks sõelale jäänud 176 328 e-hääle hulgas oli tõepoolest ka üks kehtetu sedel. Ent e-hääletamise komisjon oli muutunud varasemaga võrreldes kidakeelseks: mulle ei oldud nõus andma infot selle kohta, mis valimisringkonnas see kehtetu sedel esines, kuigi seda tüüpi teave mingis vormis ekraanilt korduvalt läbi käis. Sellisele infole tundus pääsevat ligi ainult valimiste infosüsteemi sisselogituna. Kuna minu sedel pidi olema tulnud Tartu linnast, siis oleks kehtetu sedeli ringkonna tuvastamine olnud piisavalt lollikindel tõend, et tegu on minu sedeliga. Seda tõendit ma aga ei saanud.</p>

<p>Ja nüüd ma siis istun siin valimiste ööl oma Schrödingeri häälega ja mõtlen. Et mida olukorrast arvata, kui paar sammu tagasi astuda&hellip; Oletame korraks, et mul tõesti õnnestus e-hääle muutmine valijarakenduses? Mida sellest järeldada? Ja kuidas seda arusaadavas vormis seletada?</p>

<h2>Valijarakendus oma pilli järgi tantsima</h2>


<p>Esiteks, ma panin valijarakenduse tegema seda, mida see polnud ette nähtud tegema. Mõtelge selle peale korraks! Kas see pole mitte e-valija põline hirm ja Keskerakonna antikampaaniate peamine tont? Minusugusel diletandil läks umbes tund aega, et panna valijarakendus hääletama väljamõeldud kandidaadi poolt. Mida ma oleks aga õppind tegema kaheksa tunniga? Kui ma oleks binaarkoodi häkkimisega rohkem kursis, kaua mul oleks läinud, et muuta valijarakendust nii, et see alati ühe ettemääratud kandidaadi või nimekirja poolt hääletaks? Õieti kui keeruline oleks olnud teeselda Interneti nimeservereid võltsides ametlikku valimissaiti ja sealt seda rikutud valijarakendust levitada?</p>

<p>Need on mõtted, mida enamik e-valimiste kiitjatest kahjuks aktiivselt tõrjub. Minu vastus on, et ei oleks läinud kaua, ei oleks olnund väga keeruline, ei oleks nõudnud palju raha. Täiesti tehtav. Mingis sarnases vormis. Ei, see poleks maailma lõpp, aga mõni aferist saaks endale natuke hääli juurde või siis oldaks sunnitud üleüldise segaduse ja ebakindluse tõttu e-hääletuse tühistama. Või ilmselt ikkagi valimised tervenisti, sest ei saa adekvaatselt korraldada osale elektoraadist uusi privaatvalimisi. Ja tuletagem endale meelde, et e-hääletajaid on praeguseks stabiilselt üle 30 protsendi!</p>

<p>Valimiste tühistamine ja uuesti korraldamine pole just odav lõbu.</p>

<h2>Binaarkood ja digitaalne kirjaoskus</h2>


<p>Teiseks, ma pidin e-hääletamisel sedeli rikkumiseks häkkima binaarkoodi. Selle tulemus oli, et ma kirjutasin oma valimiste tahteavalduse mingisse ebamäärasesse muutuvasse massi, mille kohta ma ei saanud kuidagi kindel olla, mis kuju annab see mu häälele selleks hetkeks, kui seda lõpuks lugema hakatakse. Okei, ma ei pidanud ju sedelit rikkuma, aga samas oli mul see õigus, eks? Miks e-hääletajatele osad traditsioonilised valimispraktikad keelatud peaks olema? On mu poliitilised veendumused alus minu diskrimineerimiseks? Ja seda vabadel valimistel?</p>

<p>Lisaks sellele peaks kogu valimistega seotud tarkvara olema niikuinii avatud lähtekoodiga. Selleks, et seda saaks lugeda. Binaarkood on mõeldud masinatele täitmiseks, mitte inimestele lugemiseks. Kui me räägime avatud infoühiskonnast, siis me ei saa endale lubada valimisi, mis pole valija jaoks maksimaalselt läbipaistvad ja auditeeritavad. Veelgi enam, kui me räägime digitaalsest kirjaoskusest kui infoühiskonna nurgakivist ja kiitleme sellega, et meie lapsed õpivad juba esimeses klassis lähtekoodi lugema ja kirjutama, siis kust tuleb see idee solvata oma inimesi — andestage mulle see väike rassism — sellega, et pakkuda neile valimistel tarvitamiseks hoopis masinatele mõeldud koodi? Samas, kui valijarakendusega võrreldes valimistel veelgi fundamentaalsemas rollis oleva ID-tarkvara lähtekood on ometigi avalik&hellip; See on umbes sama, kui tuua jaoskonda topeltpõhjaga valimiskastid, mille sisse ei tohi keegi vaadata, aga vasaku käe väikse sõrmega kompida võib. Miks?</p>

<p>Just e-hääletamise põhimõttelise läbipaistmatuse tõttu tunnistas need põhiseadusvastaseks Saksamaa konstitutsioonikohus. Need ei vastavat valimiste avalikkuse põhimõttele. Kui me tahaksime e-hääletamist Euroopa mõttes adekvaatselt kasutama hakata, tuleks läbipaistmatuse probleemid maksimaalselt ületada. Pikas perspektiivis on avatud lähtekood ja digitaalse kirjaoskuse arendamine käsikäes infokodanikuühiskonna jõustamisega ka parim kaitse nende vältimatute klienditaseme riskide ja rünnatavuste vastu, mida heidavad e-hääletamisele ette infoühiskonna arvamusliidrid <a href="https://stallman.org/internet-voting.html">Stallmanist</a> kuni <a href="http://www.pealinn.ee/koik-uudised/rick-falkvinge-e-valimised-on-katastroofiliselt-halb-mote-n23547">Falkvingeni</a> ja <a href="http://thevotingnews.com/digital-democracy-yes-please-but-not-online-voting-glyn-moodycomputerworlduk/">Moodyst</a> kuni <a href="https://www.schneier.com/blog/archives/2014/11/hacking_interne.html">Schneierini</a>. Demoniseeritud <a href="http://youtu.be/JY_pHvhE4os">professor Haldermanist</a> rääkimata. Selle asemel, et valijarakendust binaarkoodi taha hägustada, peaksime hoopis selle lähtekoodi üldhariduskoolide informaatikatundides õpetama!</p>

<h2>Eesti e-valimiste imedemaa</h2>


<p>Üldse on huvitavalt vastuoluline see olukord, kus valija on väljendanud parima äranägemise järgi oma tahteavalduse, aga ta ei tea, missugune see valimiskomisjoni jaoks siis lõpuks ikkagi oli. See on võrreldav mäluauguga pärast valimiskabiinis käimist, ainult antud juhul pole probleemiks mitte minu mälu, vaid mu informatsioonilise eneseteadlikkuse välistab valijarakenduse avatud lähtekoodi puudumine. Riik vahel ei tee tööd korralikult, kodanikel peab olema võimalus korrigeerida. Kui juttu on tarkvarast, siis selle vastastikuselt lugupidavaks korrigeerimiseks on vaja lähtekoodi. Nii saaks ka mina ja need mõnituhat ülejäänud protestimeelset anda enda soovitud e-hääle pabervalijatega samades tingimusetes.</p>

<p>Samas pole binaarkoodi miinuseks ainult selle loetamatus, vaid ka sellesse kasutaja teadmata tehtud muudatuste märgatamatus.</p>

<p>Pika jutu moraal praeguse seisuga on see, et meie e-hääletamine on kaugel veatusest, aga selle üle pole ühiskonnas isegi arutelu. Kuna e-hääletamine praegusel kujul põhineb pigem usaldusel kui kontrollimisel, siis kaasneb e-valimistega täie rauaga riiklik propaganda stiilis &ldquo;e-valimised on turvalisemad kui pabervalimised, need on isegi <a href="https://www.ria.ee/e-valimised-on-liiga-turvalised/">liiga turvalised</a>&rdquo;. Usalduse hoidmiseks panevad nii valimiskomisjon kui muud asjassepuutuvad asutused täiega tuima ega tervita tegelikult ühtegi kriitikanoolt. Kusjuures seda propagandat kordavad järgi ka muidu suhteliselt arukad ja tehnoloogiateadlikud kodanikud. Võimalik, et tehnoloogiateadlikkusega ei käi üldiselt koos demokraatiateadlikkus, sest e-valimisi kiputakse võrdlema suvaliste muude veebiteenustega ning hindama nende turvalisust ka neile kohaste standardite järgi.</p>

<p>Ühesõnaga, käib üks paras debati suretamine rahvuslikust uhkusest toituva massipsühoosi abil.</p>

<p>Asjale ei aita muidugi väga kaasa ka Keskerakonna e-valimiste vastane kampaania, kuigi nad oma põhiväidetes väga ei eksigi. Pigem on nende probleem suletus arutelule, nt nende vastavaid kampaaniaid korraldav variorganisatsioon MTÜ Ausad Valimised pole olnud suuteline vastama ühelegi mu saadetud meilile. Ma olen küll näinud Keskerakonna saadikuid e-valimisi suht adekvaatselt kritiseerimas, aga pole näinud kedagi pakkumas välja, kuidas nendega edasi minna.</p>

<p>Aga, jah, tasuta ühistransporti me vist Tallinnas kinni ei pane enam, kas e-valimised Eestis paneme?</p>
]]></content>
  </entry>
  
</feed>
