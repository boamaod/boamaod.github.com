<?xml version="1.0" encoding="utf-8"?>
<feed xmlns="http://www.w3.org/2005/Atom">

  <title><![CDATA[Category: valimised | Märdi transparentsiblogi]]></title>
  <link href="http://boamaod.github.com/blog/categories/valimised/atom.xml" rel="self"/>
  <link href="http://boamaod.github.com/"/>
  <updated>2015-03-03T17:50:38+02:00</updated>
  <id>http://boamaod.github.com/</id>
  <author>
    <name><![CDATA[Märt Põder]]></name>
    <email><![CDATA[boamaod@gmail.com]]></email>
  </author>
  <generator uri="http://octopress.org/">Octopress</generator>

  
  <entry>
    <title type="html"><![CDATA[Kuidas ma e-valimisi otsast natuke häkkisin]]></title>
    <link href="http://boamaod.github.com/blog/2015/03/02/minu-evalimised/"/>
    <updated>2015-03-02T06:15:00+02:00</updated>
    <id>http://boamaod.github.com/blog/2015/03/02/minu-evalimised</id>
    <content type="html"><![CDATA[<p>Enamik valijatest ei adu ilmselt üldse, kuidas e-hääletamine tehniliselt korraldatud on, suurem jagu 176 491 valijast on lihtsalt valijarakenduse usaldavad kliendid. Kuna valijarakendus e-sedeli rikkumist ei võimalda, siis on selline tegevus pigem väheste nutikamate privileeg. Miks ma 2015. aasta Riigikogu valimistel seda privileegi kasutada otsustasin? Kohe seletan.</p>

<!-- more -->


<p>Iseenesest on sedeli rikkumine täiesti ratsionaalne valijakäitumine. Kui demokraatiamasin ei genereeri nimekirjadesse ühtegi valijale sobivat kandidaati, siis saab sellest märku anda sedelit rikkudes. Isegi kui tahta sedeli rikkumist mingil moralistikul kaalutlusel keelata, siis ei oleks seda praegu kuidagi võimalik teha, sest sellega kaasneks omakorda hääle salajasuse põhimõtte tühistamine.</p>

<p>E-sedelit on Eesti e-valimiste ajaloos varem sihipäraselt rikutud ainult üks kord ja see oli 2013. aasta KOV valimistel. Võrdluseks, pabersedelitega sektsioonis on olnud rikkujaid alati mitmeid tuhandeid. Seekordsetel valimistel olin mina esialgse info põhjal ainus e-sedeli rikkuja.</p>

<p>Kuigi valijarakendus ei näe sedeli rikkumise võimalust ette, siiski on see sisse kirjutatud nii valimisseadusse kui ka e-hääletamise tehnilisse protokolli. Kas see paneb tavapärase jaoskonnas hääletaja ja e-hääletaja nii ebavõrdsesse olukorda, et see võib mõjutada ka valimistulemust, on eraldi küsimus, aga kahtlemata näitab kohati umbes 5000-kordne vahe, et see on üks tähelepanuväärseid tunnuseid, mis e-hääletamist pabervalimistest eristab.</p>

<h2>Sedeli rikkumise põhjused</h2>


<p>Esimene põhjus e-sedeli rikkumiseks oligi näidata, et niisugune piirang valijarakenduses on kui mitte ebaõiglane, siis vähemasti problemaatiline. Miks eeldatakse, et ma ei taha sedeli rikkumise võimalust kasutada, ja mis õigusega piiratakse mu vabadust oma tahet väljendada?</p>

<p>Teine põhjus oli sobiva kandidaadi puudumine. Ma olen vaadetelt midagi krüptoanarhisti ja telekommunisti vahepealset, lisaks piraadiliikumise aktivist. Ma oleks oodanud, et pärast Snowdeni mastaapseid paljastusi Interneti lausjälgimise kohta võtavad privaatsuse teemad oma programmidesse vähemasti mõned parlamendivälised jõud, aga programme lugedes leidsin selle põgusalt üksnes Reformierakonna programmis. Reformierakond lubas aga sama soojaga tugevdada võitlust piraatlusega Internetis, mis olevat nende jaoks ühtlasi rahvusliku julgeoleku küsimus. Vabandust, aga see ei ole usutav kombinatsioon!</p>

<p>Sotsiaaldemokraadid, kes püüavad end sageli näidata inimõiguste eestkõnelejatena, olid privaatsuse teema üldse unustanud. Rääkimata sellest, et Mikser on erakonna esimehena kinnitanud, et tema küll ei näe mingit põhjust anda poliitilist varjupaika ulatuslikud inimõiguste rikkumised paljastanud Snowdenile. Piinlik.</p>

<p>Oleksin küll võinud anda hääle mõnele sõbrale või tuttavale, et mul oleks pärast valimisi mugav kellelegi helistada ja muret kurta, aga see pole minu arusaam sellest, kuidas poliitika peaks avatumaks muutuma ja pakkuma kodanikele võimalusi sisukamaks osalemiseks.</p>

<h2>Julge pöördprojekteerija rind on rasvane</h2>


<p>Niisiis, paar tundi enne e-hääletuse lõppu jõudsin otsusele. Võtsin ette valijarakenduse, panin selle käima silumisrežiimis ning hakkasin uurima, mida selle rakendusega teha annab. Panin rakenduse õigetel hetkedel pausile, uurisin mälupilti ja vaatasin, mis juhtub, kui laivis muudatusi teha. Võtsin häki edukuse peamiseks indikaatoriks, missugune on hääle kontrollimise rakenduse tagasiside mu tehtud muutustele valijarakenduse mälupildis. Tunnikese pusimise järel saingi tulemuseks veateate: &ldquo;Valiku tuvastamine krüptogrammist ebaõnnestus.&rdquo;</p>

<P><a href="https://twitter.com/trtram/status/570625243527716864"><img style="float: center; margin: 0 0 0 0;" src="http://boamaod.github.com/images/kryptogramm.jpg" alt="Valiku tuvastamine krüptogrammist ebaõnnestus." title="Valiku tuvastamine krüptogrammist ebaõnnestus."></a></P>


<p>Tasub panna tähele, et valijarakendus on masinkoodis rakendus, millega ei panda kaasa ei lähtekoodi ega silumisinfot. See tähendab, et minusugune filosoofiadoktorandist pühapäevahäkker suutis seda töödelda ainult musta kasti meetodil, ja polnud ühtegi mõistlikku viisi veenduda, mida mu muudatused mälupildis tegelikult teevad, sh mida täpselt peaks mu jaoks tähendama konkreetne veateade. Liiati ei suutnud ma seda veateadet leida valimiskomisjoni lehel avaldatud dokumentatsioonist.</p>

<p>Kui ma paar minutit enne e-hääletuse lõppu käega lõin, olin üpriski segaduses. Kuigi mul oli lootust, et sain poolhuupi pusimise läbi sedeli rikutud ning see jõudis niisugusena ka valimisserverisse, võisin siiski olla teinud valijarakenduse või hääle kontrollimise rakenduse katki mistahes muul viisil. Hindasin, et õnnestumise tõenäosuseks umbakudu 0,5 — ma polnud ka üle 15 aasta sellistlaadi binaarkoodi-häkkimisega tegelenud. Postitasin seetõttu Twitterisse oma soorituse kohta paar pilti ja küsimuse: &ldquo;<a href="https://twitter.com/trtram/status/570625243527716864">Kui mu e-hääl on rikutud, kas ma saan siis valimispäeval uuesti hääletada?</a>&rdquo;</p>

<p>Rahvahariduse mõttes mainin, et valimispäeval oma e-häält üle hääletada ei saa, olgu e-hääl rikutud või rikkumata. See on tõsi, jätke see endale meelde! See on üks asi, mida valimiskomisjon pole miskipärast 2005. aastast kuni tänapäevani suutnud valijatele selgeks teha. Aga see selleks.</p>

<h2>Schrödingeri hääl</h2>


<p>Minu kimbatuse peale oma hääletustulemusega pakkus mulle Facebookis operatiivselt abi e-hääletamise komisjoni esimees Tarvi Martens, kes postitas mu seinale <a href="https://www.facebook.com/boamaod/posts/10200232765738066?comment_id=10200237314131773&offset=0&total_comments=53&pnref=story">viimase minult tulnud e-sedeli kellaaja 17:58:25</a> ja kinnitas seejuures, et sedeli kehtivuse saab tuvastada alles kokkulugemisel.</p>

<p>Meest sõnast, härga sarvist! Lootuses saada lahendus oma isiklikule Schrödingeri hääle probleemile orgunnisin end kohale e-hääletuse tulemuste kindlakstegemise üritusele Riigikogu konverentsisaalis.</p>

<p><iframe width="480" height="270" src="https://www.youtube.com/embed/My2lMtOvjp4?rel=0" frameborder="0" allowfullscreen></iframe>
</p>


<p>Ma ei hakka pikalt kirjeldama seda vaatepilti, kuidas Riigikogu konverentsisaal on tuubil täis võõramaa valimisvaatlejaid, kes kõik, klapid peas, kuulavad pühendunult tõlget sellest, kuidas Tarvi Martens peaasjalikult loeb ette terminalis antavaid käske, ja on õnnelikud, et saavad olla osa sellest maailmas unikaalsest müsteeriumist, mis ainult sel õhtul ja ainult meie eksootilises väikeriigis toimumas on. Muide, see pole mingi varjutatud kriitika, see oligi huvitav kogemus ja valimismasinate opereerimine oli igati asjatundlik. Ainuke asi, et raske on pidada toimunut valimiste sisuliseks vaatlemiseks, mis peaks meile erapooletuid ja õiglasi valimistulemusi tagama. Aga vabandust, ma kaldusin jälle kõrvale.</p>

<p>Igatahes sellelt ürituselt ma oma tõenäosusprobleemile lõplikku lahendust ei saanud. Sain protsessi käigus teada, et lõpuks sõelale jäänud 176 328 e-hääle hulgas oli tõepoolest ka üks kehtetu sedel. Ent e-hääletamise komisjon oli muutunud varasemaga võrreldes kidakeelseks: mulle ei oldud nõus andma infot selle kohta, mis valimisringkonnas see kehtetu sedel esines, kuigi seda tüüpi teave mingis vormis ekraanilt korduvalt läbi käis. Sellisele infole tundus pääsevat ligi ainult valimiste infosüsteemi sisselogituna. Kuna minu sedel pidi olema tulnud Tartu linnast, siis oleks kehtetu sedeli ringkonna tuvastamine olnud piisavalt lollikindel tõend, et tegu on minu sedeliga. Seda tõendit ma aga ei saanud.</p>

<p>Ja nüüd ma siis istun siin valimiste ööl oma Schrödingeri häälega ja mõtlen. Et mida olukorrast arvata, kui paar sammu tagasi astuda&hellip; Oletame korraks, et mul tõesti õnnestus e-hääle muutmine valijarakenduses? Mida sellest järeldada? Ja kuidas seda arusaadavas vormis seletada?</p>

<h2>Valijarakendus oma pilli järgi tantsima</h2>


<p>Esiteks, ma panin valijarakenduse tegema seda, mida see polnud ette nähtud tegema. Mõtelge selle peale korraks! Kas see pole mitte e-valija põline hirm ja Keskerakonna antikampaaniate peamine tont? Minusugusel diletandil läks umbes tund aega, et panna valijarakendus hääletama väljamõeldud kandidaadi poolt. Mida ma oleks aga õppind tegema kaheksa tunniga? Kui ma oleks binaarkoodi häkkimisega rohkem kursis, kaua mul oleks läinud, et muuta valijarakendust nii, et see alati ühe ettemääratud kandidaadi või nimekirja poolt hääletaks? Õieti kui keeruline oleks olnud teeselda Interneti nimeservereid võltsides ametlikku valimissaiti ja sealt seda rikutud valijarakendust levitada?</p>

<p>Need on mõtted, mida enamik e-valimiste kiitjatest kahjuks aktiivselt tõrjub. Minu vastus on, et ei oleks läinud kaua, ei oleks olnund väga keeruline, ei oleks nõudnud palju raha. Täiesti tehtav. Mingis sarnases vormis. Ei, see poleks maailma lõpp, aga mõni aferist saaks endale natuke hääli juurde või siis oldaks sunnitud üleüldise segaduse ja ebakindluse tõttu e-hääletuse tühistama. Või ilmselt ikkagi valimised tervenisti, sest ei saa adekvaatselt korraldada osale elektoraadist uusi privaatvalimisi. Ja tuletagem endale meelde, et e-hääletajaid on praeguseks stabiilselt üle 30 protsendi!</p>

<p>Valimiste tühistamine ja uuesti korraldamine pole just odav lõbu.</p>

<h2>Binaarkood ja digitaalne kirjaoskus</h2>


<p>Teiseks, ma pidin e-hääletamisel sedeli rikkumiseks häkkima binaarkoodi. Selle tulemus oli, et ma kirjutasin oma valimiste tahteavalduse mingisse ebamäärasesse muutuvasse massi, mille kohta ma ei saanud kuidagi kindel olla, mis kuju annab see mu häälele selleks hetkeks, kui seda lõpuks lugema hakatakse. Okei, ma ei pidanud ju sedelit rikkuma, aga samas oli mul see õigus, eks? Miks e-hääletajatele osad traditsioonilised valimispraktikad keelatud peaks olema? On mu poliitilised veendumused alus minu diskrimineerimiseks? Ja seda vabadel valimistel?</p>

<p>Lisaks sellele peaks kogu valimistega seotud tarkvara olema niikuinii avatud lähtekoodiga. Selleks, et seda saaks lugeda. Binaarkood on mõeldud masinatele täitmiseks, mitte inimestele lugemiseks. Kui me räägime avatud infoühiskonnast, siis me ei saa endale lubada valimisi, mis pole valija jaoks maksimaalselt läbipaistvad ja auditeeritavad. Veelgi enam, kui me räägime digitaalsest kirjaoskusest kui infoühiskonna nurgakivist ja kiitleme sellega, et meie lapsed õpivad juba esimeses klassis lähtekoodi lugema ja kirjutama, siis kust tuleb see idee solvata oma inimesi — andestage mulle see väike rassism — sellega, et pakkuda neile valimistel tarvitamiseks hoopis masinatele mõeldud koodi? Samas, kui valijarakendusega võrreldes valimistel veelgi fundamentaalsemas rollis oleva ID-tarkvara lähtekood on ometigi avalik&hellip; See on umbes sama, kui tuua jaoskonda topeltpõhjaga valimiskastid, mille sisse ei tohi keegi vaadata, aga vasaku käe väikse sõrmega kompida võib. Miks?</p>

<p>Just e-hääletamise põhimõttelise läbipaistmatuse tõttu tunnistas need põhiseadusvastaseks Saksamaa konstitutsioonikohus. Need ei vastavat valimiste avalikkuse põhimõttele. Kui me tahaksime e-hääletamist Euroopa mõttes adekvaatselt kasutama hakata, tuleks läbipaistmatuse probleemid maksimaalselt ületada. Pikas perspektiivis on avatud lähtekood ja digitaalse kirjaoskuse arendamine käsikäes infokodanikuühiskonna jõustamisega ka parim kaitse nende vältimatute klienditaseme riskide ja rünnatavuste vastu, mida heidavad e-hääletamisele ette infoühiskonna arvamusliidrid <a href="https://stallman.org/internet-voting.html">Stallmanist</a> kuni <a href="http://www.pealinn.ee/koik-uudised/rick-falkvinge-e-valimised-on-katastroofiliselt-halb-mote-n23547">Falkvingeni</a> ja <a href="http://thevotingnews.com/digital-democracy-yes-please-but-not-online-voting-glyn-moodycomputerworlduk/">Moodyst</a> kuni <a href="https://www.schneier.com/blog/archives/2014/11/hacking_interne.html">Schneierini</a>. Demoniseeritud <a href="http://youtu.be/JY_pHvhE4os">professor Haldermanist</a> rääkimata. Selle asemel, et valijarakendust binaarkoodi taha hägustada, peaksime hoopis selle lähtekoodi üldhariduskoolide informaatikatundides õpetama!</p>

<h2>Eesti e-valimiste imedemaa</h2>


<p>Üldse on huvitavalt vastuoluline see olukord, kus valija on väljendanud parima äranägemise järgi oma tahteavalduse, aga ta ei tea, missugune see valimiskomisjoni jaoks siis lõpuks ikkagi oli. See on võrreldav mäluauguga pärast valimiskabiinis käimist, ainult antud juhul pole probleemiks mitte minu mälu, vaid mu informatsioonilise eneseteadlikkuse välistab valijarakenduse avatud lähtekoodi puudumine. Riik vahel ei tee tööd korralikult, kodanikel peab olema võimalus korrigeerida. Kui juttu on tarkvarast, siis selle vastastikuselt lugupidavaks korrigeerimiseks on vaja lähtekoodi. Nii saaks ka mina ja need mõnituhat ülejäänud protestimeelset anda enda soovitud e-hääle pabervalijatega samades tingimusetes.</p>

<p>Samas pole binaarkoodi miinuseks ainult selle loetamatus, vaid ka sellesse kasutaja teadmata tehtud muudatuste märgatamatus.</p>

<p>Pika jutu moraal praeguse seisuga on see, et meie e-hääletamine on kaugel veatusest, aga selle üle pole ühiskonnas isegi arutelu. Kuna e-hääletamine praegusel kujul põhineb pigem usaldusel kui kontrollimisel, siis kaasneb e-valimistega täie rauaga riiklik propaganda stiilis &ldquo;e-valimised on turvalisemad kui pabervalimised, need on isegi <a href="https://www.ria.ee/e-valimised-on-liiga-turvalised/">liiga turvalised</a>&rdquo;. Usalduse hoidmiseks panevad nii valimiskomisjon kui muud asjassepuutuvad asutused täiega tuima ega tervita tegelikult ühtegi kriitikanoolt. Kusjuures seda propagandat kordavad järgi ka muidu suhteliselt arukad ja tehnoloogiateadlikud kodanikud. Võimalik, et tehnoloogiateadlikkusega ei käi üldiselt koos demokraatiateadlikkus, sest e-valimisi kiputakse võrdlema suvaliste muude veebiteenustega ning hindama nende turvalisust ka neile kohaste standardite järgi.</p>

<p>Ühesõnaga, käib üks paras debati suretamine rahvuslikust uhkusest toituva massipsühoosi abil.</p>

<p>Asjale ei aita muidugi väga kaasa ka Keskerakonna e-valimiste vastane kampaania, kuigi nad oma põhiväidetes väga ei eksigi. Pigem on nende probleem suletus arutelule, nt nende vastavaid kampaaniaid korraldav variorganisatsioon MTÜ Ausad Valimised pole olnud suuteline vastama ühelegi mu saadetud meilile. Ma olen küll näinud Keskerakonna saadikuid e-valimisi suht adekvaatselt kritiseerimas, aga pole näinud kedagi pakkumas välja, kuidas nendega edasi minna.</p>

<p>Aga, jah, tasuta ühistransporti me vist Tallinnas kinni ei pane enam, kas e-valimised Eestis paneme?</p>
]]></content>
  </entry>
  
  <entry>
    <title type="html"><![CDATA[Kuidas mitmekordistada oma hääl valimistel?]]></title>
    <link href="http://boamaod.github.com/blog/2013/09/05/kuidas-mitmekordistada-h22l/"/>
    <updated>2013-09-05T08:28:00+03:00</updated>
    <id>http://boamaod.github.com/blog/2013/09/05/kuidas-mitmekordistada-h22l</id>
    <content type="html"><![CDATA[<p>Kui ma sidusin end Piraadipartei nimelise algatusega, siis küsisid mult paljud sõbrad ja tuttavad, kas ma olen nüüd otsustanud “poliitikasse minna”. Esiotsa ei osanud ma selle peale midagi vastata, sest ma ei pidanud oma tegevust kuidagi teistsuguseks sellest, mida ma kogu aeg olin teinud. Küsimus on aga muutunud veelgi aktuaalsemaks nüüd, kus ma olen rohkem kui aasta jagu “poliitikas olnud” ja kavatsen koguni kandideerida Tartu linnavolikokku kogukonnaaktivistide valimisliidus nimega <a href="http://vabakund.ee/">Vabakund</a>. Mistõttu tundub, et ma võlgnen inimkonnale selgituse.</p>

<!-- more -->


<p><a href="http://vabakund.ee"><img style="float: right; margin: 0 0em 0.2em 1.5em;" src="http://boamaod.github.io/images/vnäpud.png" title="Liitu valimisliiduga Vabakund!" alt="Liitu valimisliiduga Vabakund!"></a>Mis asi on siis see “poliitikas olemine”, mille kohta mult järjepanu küsitakse? Kas see, et ma valimisprogramme läbi viitsin lugeda ja hoolikalt valimas käin? Või see, et ma aastaid valimas käinuna olen jõudnud veendumusele, et see suurt midagi ei muuda? Mis on siin täpselt see suur samm poliitikasse, mida minu tegevusele projitseerima kiputakse?</p>

<p>Mulle tundub, et siin on taustaks üks teatud müstifitseeriv ettekujutus poliitikast, mis varjutab meedia ja kogu seal etenduva kemplemise abiga inimeste ratsionaalse kaalutelu võime. Mida me üldse tahame? Kas mitte seda, et meie pooldatavad ideed leiaks tee tegelikkusse? On meil ideed? Minul igatahes on. Mulle on südamelähedane kogu infovabastusliikumise ideedepõimik, mis pole tegelikult muu, kui valgustusliikumise teeside kordamine tänapäevase infosulustamise ajajärgu raamides. Mida me peaksime siis tegema, et meie seisukohad saavutaks kandepinna reaalses maailmas?</p>

<h2>Võtkem näiteks Tartu</h2>


<p>Reformierakond paneb Tartus välja 100-pealise nimekirja. Taustaks on valimisprogramm, mis kiidab end taevasse ja kirjutab enda nimele kõik, mida Tartus on eales tehtud ning lubab lisaks veel olemasoleva sajakordistada. Volikogusse pääseb traditsiooniliselt 10 saadikut kellegi kodanik Kruuse häältega, mis tulenevad peaasjalikult tema reklaamikampaaniast, mis on toidetud <a href="http://www.tartupostimees.ee/1312144/meer-eitab-reklaamiga-kohukese-tegemist">linna ja maksumaksja rahadest</a>. Lisaks pääseb volikogusse 4 saadikut 50 auväärse kandideerija häältega, kellest igaüks saab umbkaudu viis või 50 häält oma sõpradelt, sugulastelt ja äraräägitud töökaaslastelt. Need 10+4+3=17 inimest, kes pääsesid 2009. aasta kohalike omavalitsuste volikogude valimistel Reformierakonnast Tartu linnavolikokku, moodustavadki koalitsiooni ja otsustavad, mis on linnaelanike jaoks õige.</p>

<p>Mis on sellel pildil valesti? Jah, meie linna valitseb eri mõjutusvahendite abil ette lükatud klakööride armaada, mida juhib käputäis suflööre.</p>

<p>Kohtasin ühte tuttavat reformierakondlast enne sedasamust Reformierakonna Tartu üldkogu, kus kinnitati 100-pealine kandideerijate nimekiri. Ta ütles, et erakonna poisid on talle paaris asjas vastu tulnud ja ta kandideerib tänutäheks nende nimekirjas. Heitis nalja, et ta näeb välja nagu asotsiaal, aga küllap <em>Photoshop</em> teeb imesid. Sest Reformierakond toetab oma kandidaate igakülgselt.</p>

<p>Kui 2009. aastal tagas 65-pealine kari 17 volikogukohta, millest enamik pääses sisse n-ö võõraste häältega, siis nüüdsest 100-pealisest karjast oodatakse <a href="http://et.wikipedia.org/wiki/Reformierakonna_rahastamisskandaal">Silver Meikari pihtimusest alanud rahastusskandaali</a>, <a href="http://uudised.err.ee/?06276456">Anna Haava tn võimukuritarvituste</a> ja <a href="http://www.tartupostimees.ee/1242454/mihkel-kunnus-poliitikud-ja-pedagoogid-meil-korruptsiooniaarne-tanavas">Oa tn korruptsioonikuritegude</a> taustal imesid. Küllap Kruuse toob oma isikliku reklaamikampaania abil rumalamate valijate häältega seekord ehk vähem kui kümme volikogu kohta, aga klakööride armaada oma sugulaste-sõprade häältega tasandab kampaaniameistrite unistustes toimunud skandaalid ning koalitsiooni äraspidine edulugu jätkub.</p>

<p>Reformierakond on õigupoolest meeleheitel. Kvantiteeti üritatakse kõigest hingest pöörata kvaliteediks. Seda nii lõppematu kandidaatide rivi kui ka lõputu hulga täitmatute valimislubaduste mõttes.</p>

<h2>Lihtne viis oma hääle mitmekordistamiseks</h2>


<p>Mida peaksime linnaelanikena sellest kõigest arvama, mida tegema? Läheme teeme valimiskasti juures õige valiku? Täidame kodanikukohust ja mõjutame niiviisi poliitikat?</p>

<p>Ajalugu näitab, et see ei tööta. Suur enamik linnaelanikest ei malda mõtelda sellele, kuidas töötab valimissüsteem ja mismoodi see pannakse teenima meelevaldsete suflööride huve. Ainuke reaalne võimalus midagi muuta, on raputada endalt poliitika müstifitseerimise udu ning astuda valimissüsteemi manipuleerimise vastu siis, kui selleks on veel võimalus. Ehk siis tuleb võtta poliitikat kui elementaarset matemaatikat ja võtta kodanikualgatuse korras erakondliku ringkaitse vastu kasutusele nende endi relvad.</p>

<p>See tähendab, et iga aktiivne linnaelanik peaks endale aru andma, et neil on võimalik mitmekordistada oma hääl valimistel sellega, kui käiakse valimistel välja oma kandidatuur. Igal valijal on hulk sõpru ja töökaaslasi. Iga valija on kellegi sugulane. Erinevalt erakondade mahitatud käsi-peseb-kätt-võtmes “toetuskandideerimisest” on aga tavalistel inimestel sõbrad, tuttavad ja sugulased, kes on poliitmanipulatsioonides pettunud. Need sõbrad, tuttavad ja sugulased valivad teid siirast tahtest midagi Tartus muuta. Teie hääl mitmekordistub teile antud häälte abil ja asjal on tõepoolest tulemus. Sest erakondadel pole enam 100-pealiste karjade monopoli, kogukond mängib erakonna üle!</p>

<p>Miks siunata poliitikat kodus köögilaua taga või sõpradega kõrtsis, kui lahendus on nii lihtne ja matemaatiline? Rahulolematus olemasolevaga on niivõrd lihtne pöörata reaalseks muutuseks! Tuleb lihtsalt kandideerida mõnes enda veendumustega sobivas mitteerakondlikus valimisliidus – ja võite ise näha linna muutumas mõistlikumaks, inimlikumaks, avatumaks! Tõeline kodanikualgatus on võimsam kui mistahes riigi rahakoti peal elav poliittehnoloogiline kampaania rahva tahte anastamiseks! Ja õnneks pole volikokku kandideerimisel vaja maksta ka kautsjonit nagu Riigikogu valimistel.</p>

<h2>Kihutuskõne Tartu linna elanikele</h2>


<p>Aga mis on siis Tartus nii halvasti, et linnaelanikud peaks aktiveeruma ja võimu vastu välja astuma? Bussid ju sõidavad, lapsed käivad koolis ja linnaametnikud teevad oma tööd. Milles probleem?</p>

<p>Siin võiks piisata pilguheidust sellisele Eesti linnale nagu Tallinn. Viimase kümne aastaga on Tallinn tohutult arenenud. Kui 1990ndate lõpus oli meie pealinn tolmune tööstuslinn, kus vaevalt midagi toimus, siis nüüd on see muutunud mitmepalgeliseks kultuurilinnaks, kus julgetakse mõtelda suurelt ja proovida uusi asju. Kasvõi näiteks tasuta ühistransport on oma korralduslikest puudustest hoolimata suurepärane samm linnaosade sidumiseks ja elanike võimaluste laiendamiseks.</p>

<p>Tartus on aga suurem jagu arengust toimunud täiesti sõltumatult linnavõimust. Kui kümne aasta eest oli Tartu suvel sisuliselt surnud, siis nüüd toimub siin pidevalt midagi. Genialistide klubi õues toimus suvi läbi põnevaid üritusi, Rüütli tänava kohvikud on sagimist täis, linnas käib hordide kaupa väliskülalisi ja Tartu Ülikooli pürib hulganisti välistudengeid. Kuidas linn sellele kaasa aitab? Käivad jutud sellest, et tänavakohvikud tuleks sulgeda kella 22-st ning välisõppejõudude ja tudengite probleemid on kuuldavasti jäetud nende endi lahendada. Õppigu ära eesti keel ja saagu hakkama!</p>

<p>Samas räägitakse sellest, kuidas Tartu peab saama maailma mastaabis oluliseks teaduskeskuseks, kus annab tooni teadmispõhine ettevõtlus ja kus tehakse koostöös maailma teadlastega inimkonna jaoks olulisi avastusi ning vohavad nutikad lahendused ja uued tehnoloogiad. Linnaks, kuhu üliõpilased jäävad ka peale ülikooli lõpetamist.</p>

<p>No andke andeks, kui midagi sellist tõesti toimub, siis mitte linnajuhtide vägitegude tõttu, vaid pigem nende kiuste. Mis tuge on linnalt saanud Tartust maailma turule jõudnud ettevõtted? Kuidas on linn panustanud Tartu arenemiseks rahvusvaheliseks teaduskeskuseks? On keegi midagi kuulnud veel mõnest Tartu linna ja Tartu Ülikooli õnnestunud ühisprojektist peale Juri Lotmani monumendi TÜ raamatukogu ees? Kas see ongi see kuulus ülikoolilinn, millest võib ajalooõpikutest lugeda?</p>

<p>Linnavalitsemine vajab värskendust. Üht-teist on küll tehtud, aga liiga palju on tegemata. Liiga palju soovmõtlemist, liiga palju tegematajätmisi. Liiga palju valesid prioriteete.</p>

<h2>Kuidas meil asjad käivad?</h2>


<p>Tuleb loobuda sellest arusaamast, et poliitika on mingi ebamaine tegevus, mida teeb keegi teine, mingisugused poliitikud. Mitte linnaelanikud, vaid klaköörid, kes püüavad oma kampaaniakäsiraamatutes toodud juhiste järgi jätta linnaelanikele muljet, et nad tegelevad millegi väga keerulise ja tänuväärsega, kuhu profaanil on targem mitte sekkuda. Samal ajal, kui iga kasvõi korra linnavolikogu istungit külastanu teab, et seal toimuv on isegi naeruväärsem kui rahvusringhäälingu “Pehmete ja karvaste” nimeline poliitparoodia. Kuigi mõned poliitikud on mingi oma eriala spetsialistid, ei ole kindlasti tõsi, et poliitikud suudavad hinnata üldist hüve paremini kui &ldquo;lihtsurelik&rdquo;. Selleks ongi meil demokraatlikud valimised, mis peavad andma rahvaesindajatele kätte tegevussuuna.</p>

<p>Kandideerimine pole midagi müstilist. See on lihtne protsess ja koosneb kahest komponendist, milleks on linnaelanike tahe ja kübeke põhikooli taseme matemaatikat. Oma tahtel on rumal mitte lasta mõjule pääseda ja matemaatiliste tõsiasjade eiramine ei vii edasi. Pole olemas mingit aukartustäratavat ega põlastusväärset “poliitikasse minemist”, vaid poliitika on sama igapäevane asi nagu poes piima järel käimine. Kes arvavad, et valimas käimisest kandideerimiseni on suur samm, elumuutus ja arenguhüpe, siis nad on lihtsalt meedia poolt loodud ja müstifitseeritud poliitikakuvandi võimuses. Ent kui me linnaelanikena otsustame poliitikaga mitte tegelda, siis pole enam meie asi kurta, kui poliitika hakkab meie tahte vastaselt tegelema meiega.</p>

<p>Minu soovitus on lihtne: täitke oma kodanikukohust ja kandideerige! Mitmekordistage oma hääl ja mõjutage seda, mis linnas järgneva nelja aasta jooksul toimuma hakkab! Kandideerige mistahes värskemas valimisliidus ja mitte mõnes erakonnas! Isegi kui te ei usu, et suudate esile kutsuda suuri muutusi – ka lihtne võimuvärskendus on linnale kasulik, sest see sunnib praegusi võimulolijaid lõpuks jälle pingutama, et võita tagasi rahva kadunud usaldus.</p>

<p>Ja kui te endale sobivat valimisliitu ei leia, siis looge ise üks ja leidke sinna sadakond kandidaati oma sõprade seast! Häälte võimendamine kogukondade võrgustike abiga on ainuke šanss poliitilise sumbumise parandamiseks. Kandidaatide nimekirjas näeme!</p>
]]></content>
  </entry>
  
</feed>
